# Arduino en co

De Arduino UNO R3 is ongetwijfeld het makkelijkste model om mee te experimenteren en te ontdekken. Aan de andere kant is deze een ruwe 70 op 55 mm groot, en 15 mm hoog. Deze past dus niet tussen de knoppen van het spelbord. Ofwel zouden we de Arduino dan ernaast moeten integreren, ofwel een redelijk hoog spelbord ontwerpen. Beide mogelijkheden zijn eigenlijk nogal onhandig.

Een collega-knutselaar met een ruime ervaring in elektronica suggereerde een [Adafruit Trinket](https://www.adafruit.com/category/261). Veel compacter en minder flexibel dan de Arduino, maar voor de rest heel vergelijkbaar. Althans, de gewone Trinket biedt slechts vijf digitale input-/outputpinnen aan; de Trinket Pro heeft er evenveel als de Arduino UNO. Ook qua geheugen is er maar weinig verschil (32 kb flash op de Arduino UNO versus 28 kb flash op de Trinket Pro). En eveneens niet onbelangrijk voor de eerste stappen van de hobbyist in een wereld waar zaken kapot gaan als je ze verkeerd gebruikt: de Trinket Pro vind je aan de helft van de prijs van de Arduino UNO.

Een andere tip was de [ESP32](https://www.espressif.com/en/products/socs/esp32): eveneens heel compact en meer dan krachtig genoeg, maar met Wi-Fi en Bluetooth misschien meteen een beetje overkill voor de eerste stappen, en te robuust en industrieel voor een eerste hobbyproject.

We kiezen dus uiteindelijk voor de Adafruit Trinket Pro.
