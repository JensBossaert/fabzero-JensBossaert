# Concept

Op een 8×8-bord kunnen veel meer abstracte spellen worden gespeeld dan alleen schaken en dammen. Interessante voorbeelden zijn [Amazons](https://en.wikipedia.org/wiki/Game_of_the_Amazons) of [Lines of Action](https://en.wikipedia.org/wiki/Lines_of_Action). Bedoeling van dit project is om een programmeerbaar elektronisch speelbord te maken voor deze en andere spellen, waarbij elk veldje een drukknop krijgt en met een LEDje kan oplichten. Verschillende toepassingen dienen zich aan: denk aan de beginopstelling weergeven, spelregels controleren, speelstukken vervangen door kleurtjes.

Een iets concretere schets: centraal een Arduino met daaraan gekoppeld 64 drukknoppen en LEDjes, uitgelijnd op een 8×8-bord, ingepakt in een lasergesneden of CNC-gefreesd houten frame met 64 velden in diffuus acryl (die de drukknoppen bedienen).

Het resultaat bestaat voornamelijk uit hardware. De bedoeling is dat (softwarematig) ook andere spellen kunnen worden geprogrammeerd. We stellen voor het project het aangehaalde spel Amazons voorop, enerzijds omdat de complexiteit van Amazons niet te hoog ligt en anderzijds omdat het de voordelen van een elektronisch speelbord mooi illustreert. In het klassieke spel wordt immers na elke zet één nieuw veld "verwijderd van het bord" met een marker en ligt het bord naar het einde toe vol met dergelijke statische markers; het spreekt vanzelf dat het doen oplichten van de velden in een bepaald kleur een handige vereenvoudiging zou zijn.
