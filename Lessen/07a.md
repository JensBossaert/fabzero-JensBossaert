# Week 7a: thermoforming

Thermovormen of vacuümvormen is een techniek waarbij een plastiek folie door verwarming rekbaar wordt gemaakt en over een mal wordt geplaatst, waarna de lucht tussen plastiek en mal wordt weggezogen. Dat zorgt ervoor dat de plastiek folie de vorm van de mal aanneemt. Thermoforming kent voornamelijk industriële toepassingen (verpakkingen in het bijzonder) maar kan ook door de hobbyist op kleine schaal een handige techniek zijn.

Geen speciale software is vereist. Zodra men een mal heeft (een 3D-print, een object uitgesneden uit warmtebestendig foam, een bestaand object) kan men deze thermovormen.

Een evident maar belangrijk aandachtspunt: zorg ervoor dat de mal makkelijk terug losgeraakt uit het plastiek! Holtes zijn dus uit den boze. Zelfs rechthoekige blokken zijn niet rechtstreeks bruikbaar. Men geeft deze best een schuin aflopende rand, en voorziet enkele dunne gaatjes van de onderkant naar de bovenkant. Die gaatjes zorgen ervoor dat de machine de holtes beter vacuüm trekt, en dat de mal makkelijker uit het plastiek verwijderd kan worden. Vermijd ook scherpe randen, want deze doen het plastiek makkelijk scheuren.
