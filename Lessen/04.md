# Week 4: 3D ontwerpen en 3D-printen

De 3D-printer is overal in opmars, al langer in de industrie maar ondertussen ook op kleinschalige schaal bij de hobbyist thuis. De grootste uitdaging is om vertrouwd te raken met 3D-ontwerpsoftware: we zijn zodanig gewoon geraakt aan het tweedimensionale computerscherm (dat we bedienen met een muis die slechts twee dimensies aankan) dat het niet evident is om vlot modellen uit te tekenen in 3D. Er bestaan opnieuw vele handige programma's.

## Tinkercad (3D Designs)

Heel laagdrempelig is [Tinkercad](https://www.tinkercad.com/) 3D Designs: volledig _on the cloud_, met een heel gebruiksvriendelijke interface, en zonder een overdaad aan overweldigende technische toeters en bellen. Een project wordt hier heel straightforward uitgewerkt uit standaard bouwblokken zoals kubussen en bollen. Dat betekent dat uiteraard ook dat je als gebruiker maar heel weinig flexibiliteit krijgt en dat Tinkercad absoluut ongeschikt is voor enige ingewikkeldere projecten.

## Onshape

Wat technischer, maar veel meer mogelijkheden biedend dan Tinkercad, is [Onshape](https://cad.onshape.com/). Na het aanmaken van een (gratis) account kun je opnieuw _on de cloud_ aan de slag. De interface vergt even wennen maar is conceptueel niet zo moeilijk: je werkt voornamelijk in vlakke doorsnedes (_sketches_) van je uiteindelijke project, waarna je deze 2D-tekeningen kunt gebruiken om 3D-objecten "uit te trekken" (met _extrude_, _revolve_, _sweep_…). Een pijnpunt in Onshape zijn de eerder gebrekkige mogelijkheden om met tekst te werken of eigen `.svg`'s te importeren.

## Autodesk Fusion 360

[Fusion 360](https://www.autodesk.com/products/fusion-360/overview) is een veelzijdig pakket, bedoeld voor zowel (parametrisch) ontwerpen van modellen in 3D, slicen naar 2D componenten, exporteren naar technische tekeningen… De interface is heel gelijkaardig aan die van Onshape en de stap is dan ook vlot gezet. Nadeel is dat de software eerder afgesloten is: de hobbyist kan er nog gratis gebruik van maken, met enige beperkingen, maar voor de volledige functionaliteit dien je een betalend abonnement af te sluiten. Ook blijven Linuxgebruikers in de kou staan.

## Blender
Onshape en Fusion 360 zijn voornamelijk bedoeld voor technischere tekeningen, dus "organisch" tekenen hoef je hier niet te proberen. [Blender](https://www.blender.org/) is alternatieve opensourcesoftware die hier wel uitermate geschikt voor is. Blender wordt ook gebruikt voor uitsluitend digitale creaties zoals animatiefilms en 3D-renders, en kent een nog stijlere leercurve dan Fusion 360.
