# Week 9b: _Internet of Things_

Het concept "Internet of Things" (IoT) slaat op het gebruik van sensoren en software om allerhande toestellen met elkaar te doen communiceren over een netwerk. Denk aan een slimme thermostaat die je met je smartphone gelijk waar kunt aan- of uitschakelen. Wie zelf IoT-toepassingen wil integreren in een project, kan dat heel eenvoudig doen door te werken met een [NodeMCU](https://en.wikipedia.org/wiki/NodeMCU), een microcontroller unit die een ESP8266 of ESP32 bevat. Deze ESP8266 ondersteunt WiFi, de recentere ESP32 daarenboven ook Bluetooth, en valt te programmeren met de Arduino IDE op precies dezelfde manier als de familie klassieke Arduino's. Een NodeMCU is met een kostprijs van enkele euro's bovendien spotgoedkoop.

Lastiger dan het programmeren van een toestel dat data genereert, is eigenlijk om die data bij te houden. Voor wie geen moeite wil doen in het opstellen van een eigen server zijn er best wat online cloud services beschikbaar, die elk hun voor- en nadelen hebben, maar voor gratis accounts meestal maar weinig flexibiliteit bieden). Voorbeelden zijn [ThingSpeak](https://thingspeak.com/) of [Ubidots](https://ubidots.com/).
