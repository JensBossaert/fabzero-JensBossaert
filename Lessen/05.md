# Week 5: basis elektronica

We staan er niet altijd bij stil hoe elektronica overal rondom on schuilt en gebruikt wordt. Deze les zagen we een spoedcursus elektronica. We vertrokken vanuit de wet van Ohm (spanning _U_ (in volt _V_) = stroom _I_ (in ampère _A_) × weerstand _R_ (in ohm _Ω_)), zagen enkele bouwblokken van elektronica (weerstanden, schakelaars, spoelen, diodes en LEDs, relais, mosfets) en bekeken enkele stroomcircuits in detail. Uiteraard zijn drie uur véél te weinig om alles onder de knie te krijgen; men kan makkelijk een heel semester lang ingaan op de details van de geziene aspecten.

## Tinkercad Circuits

Hoewel [Tinkercad](https://www.tinkercad.com/) voor 3D-ontwerpen eerder kinderlijk blijft, is er ook een module ingebouwd om elektrische circuits en toebehoren te simuleren. Zelfs een volledig virtuele Arduino! Dat maakt Tinkercad wel een erg handige tool om een theoretisch project te verkennen, zonder te moeten investeren in allerhande elektronische componentjes en, nog relevanter voor de leek, zonder het risico om alles kapot te maken.

## Falstad

Een beetje "droger" is de theoretischere applet [Falstad](http://falstad.com/circuit/). Hier kun je elektrische circuitjes bouwen en de gesimuleerde stromen effectief zien vloeien. Bijzonder handig om bijvoorbeeld het effect van een spoel visueel duidelijk te maken.
